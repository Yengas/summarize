Merhaba kardeşlerim,

Bu yazı, TürkRP'deki öğretici nitelikteki ilk yazı oluyor, ve bunu yazıyor olmaktan oldukça memnunum. Bu yazının amacını ve nedenlerini kavramanız için kısaca kendimden bahsetmek istiyorum, böylece büyük resmi daha iyi görebileceksiniz diye umuyorum.

Uzun süre önce, r/askTRP'de rast geldiğim bir gönderide, "Burada hiç Türk var mı?" gibisinden bir soru soruluyordu. Elbette bunu önceden ben de düşünmüş, fakat birkaç şans eseri karşılaşma haricinde fazla Türk'le bir araya gelmemiştim TRP ekseninde. Sadece TRP'de değil, reddit'in genelinde de ne zaman ucundan bile konusu geçse, bir Türk'ün Türk olduğundan sürekli bahsettiğini de tespit ettim bu arada, özellikle bize has bir durum. O gönderinin altında birkaç kişi "Ben Türk'üm" deyince bu subreddit'i açma gereği hissettim, böylece hep beraber gelişir, paylaşır, ilerleyebilirdik. Ancak gördüğünüz gibi (şimdilik) fazla aktif bir komünite oluşturamadık, zamanla oluşacaktır.

Öncelikle şunun anlaşılmasını istiyorum: TürkRedPill topluluğu, klasik Red Pill yazınını Türkçe'ye çevirmek hedefiyle yola çıkmış bir topluluk değildir. Ana hedefi Red Pill'i Türkiye'de yaymak olan bir komünite değildir. PUA (Pick-up artistry/kız tavlama teknikleri vb) içeriklere odaklanmış bir topluluk değildir.

Red Pill topluluklarını insanların keşfetmesi genelde hayattan büyük bir darbe yemeleri sonucunda oluyor. Bu sert bir ayrılık, şiddetli bir boşanma, bazen reddedilme ve bunların benzeri birçok durumla kendini gösteriyor. Ancak, her şeyde derinliği seven biri olarak şunu söylemeliyim ki, bu tip darbeler aslında yükselmek için büyük fırsatlar doğurur. Sizi üç kere aldatıp sonra da aşağılayarak ayrılan ve arkanızdan yalan yanlış dedikodular yayan eski deli kız arkadaşınız, aslında başınıza gelmiş en iyi şey olabilir. Aslında bu motif hayatta sürekli karşımıza çıkıyor; kas yapmak için öncelikle mevcut kaslarınızı zorlayarak mikro boyutta yırtıklar oluşturmalısınız; ancak ondan sonra vücut o yırtıkları onarırken daha iyi şekilde onarır - size bir çeşit "stres" olarak gelen bu döngü aslında sizi ileriye taşır.

Nedense bu devirde erkeklerin "kadın ve erkek" ayrımını yapmaya başlamaları için bir tür travmadan geçmeleri gerekiyor, elbette bunlar yukarıda bahsettiklerim olabilir, daha kötüsü de olabilir. Benim karşı çıktığım şey ise bir erkeğin, bu travmalardan sonra içinde biriken değişme isteği ve bu doğrultuda harcayacağı eforu, yine beyhude girişimlere yöneltmesidir.

Yani; eğer siz bir kadından hayatınızın tokadını yediyseniz, hayatınız kesinlikle istediğiniz noktada değilse ve yapılması gereken çok şey varsa, kendinizle barışık değilseniz ve kendinizi sevmiyorsanız, tüm bunların üzerine gidip de sosyal dinamiklerin önemli noktalarını size açan, hayatın etrafını örten sır perdesini aralayan bu değerli bilgi ve donanımları (Red Pill öğretisi diyebiliriz), yine sadece kadınlar için kullanmaya çalışırsanız, bunları hak etmediğinizi kanıtlarsınız ve hayatınız aslında gelişmemiş, farklı bir boyutta ancak aynı doğrultuda aynı şekilde devam ediyor demektir.

Tüm bu sebeplerden dolayı Red Pill'i sadece "kız kovalama" mantığıyla takip eden zihniyeti, topluluğumuzdan uzak tutmayı önemli bir görev olarak görüyorum.

Yanlış anlaşılmak istemem, elbette kadınlar hayatın bir parçası. Hatta çoğumuz için (özellikle gelişiminin başlarındaki kardeşlerimiz için) oldukça önemli yer tutuyor. Elbette kadın-erkek dinamikleri konusunda konuşacağız, yazıp, çizip, hep beraber öğrenip gelişeceğiz; fakat ben, bu topluluğun, erkeklerin adam olma yolundaki büyük destekçi ve kaynağı olarak görmeyi daha uygun buluyorum.

Yani; bizim için en fazla kadınla yatan değil, çok okuyan, çok bilen, çok gezen, kendi hayatının kontrolünü tam olarak eline almış olan, istediği zaman, istediği yerde, istediği kişilerle yine istediği şeyleri istediği şekilde yapabilen kişiler olmak daha değerlidir. Tuzu biraz kuru olanlar beni daha iyi anlayacaktır, fakat işin özeti şu: Kadınlar, hayatın önemli ama oldukça ufak bir parçası. Adam olmak, hayatın asıl amacı.

İşte ben bu eksende ilerleyen bir topluluk olmamızı istiyorum. Topluluğumuzda, sıradan, avam işi söz ve hareketlere açık bir şekilde yer yoktur, olmayacaktır.

Eğer bu dediklerime katılıyorsanız, size burada yer vardır. Topluluk oluşturmak da, olmak da kolay bir iş değil ancak yaparsak da ancak biz yaparız. Birbirimizi yargılamadan, ön yargılı olmadan, öncelikli tek prensibimizin adam olmak olduğunu hatırlayarak ilerleyeceğiz. Bu kadar.

Giriş biraz uzun oldu, ancak ufak bir TürkRedPill manifestosu yazmış olduk, iyi oldu.

Bu yazımda sizlerle oldukça önemli bir konuya giriş yapmak istiyorum, o da "kendi gerçekliğini yaratmak".

Hakikat tektir; bu, yadsınamaz bir gerçek. Ancak hangimiz gerçekten hakikate tam anlamıyla hakimiz? Tabii ki hiçbirimiz.

Herkesin filtreleri vardır, ve hakikatin idrak edebildiğimiz kısmı bu filtrelerden geçerek inandığımız gerçekliği oluşturur. Bu yüzden "tek bir doğru yoktur" diyoruz çoğu zaman; aslında doğru, gerçek tektir - birden fazla olan, onun yorumlamalarıdır. Fazla "varoluşsal" takılmadan bu konuyu Red Pill ekseninde ele almaya çalışacağım.

Bir olaya baktığımızda ne gördüğümüz, kafamızdaki filtrelerle direkt bağlantılıdır. Gerçekliği nasıl yorumladığımız, önceden kafamızda bulunan birçok yargı, düşünce ve inanç ile ilgilidir. Peki bunun bize ne anlam ifade etmesi gerekiyor?

"Dünya çirkin bir yer, neden doğdum ki ben?" diyen bir insan, gerçekliği kafasındaki birçok olumsuz filtre ile algılamış ve bu sonuca varmıştır. "Dünya süper bir yer, hayat da şahane!" diyen birisi ise aynı dünyaya bakmış, farklı şeyler görmüştür. Elbette iki bireyin yaşadığı hayat tam anlamıyla asla aynı olamaz, yine de anlatmak istediğim noktaya şöyle geleyim; sizin 'olanı' nasıl gördüğünüz, 'olacakları' nasıl gördüğünüzle oldukça ilintilidir. Bu ikisinin ana kaynağı da 'olmuş olanlar'dır.

Yani geçmişte yaşadıklarınız (ve daha önemlisi, onlardan çıkardığınız anlamlar) bugünü, bugününüz de yarını direkt olarak etkiler.

Hepimizin kafasında belirli yargılar, düşünce kalıpları ve tekrar eden inançlar var - ve güzel haber, bunlar hayatımız boyunca değişiyor. Daha güzel haber ise, onları direkt olarak kendi çabalarımızla değiştirebiliyor olmamızdır. Yani, hedeflerin doğrultusunda, dünkü düşüncelerini tamamen reddedip, yarınını inşa edebilirsin kardeşim. Bu kadar basit.

Peki ben ne yaptım? Kendi beynimi yıkadım. Ve bunu herkes yapabilir.

Kısaca şöyle diyebilirim; insanın beynine girenlerle, çıkanlar direkt olarak bağlantılıdır. Bunu reddedecek kimse var mı?

Ufak düşünce deneyleri yapmayı severim, sizle de bir tanesini paylaşayım: Politik görüşünüz ne bilmiyorum ama, her politik görüşün bir karşıtı vardır. Eğer sağcıysanız solcu, liberteryenseniz sosyalist, eşitlikçiyseniz ırkçı yayınlar okumaya başlayın - mesela ateistseniz, dinlerle yapabilirsiniz bunu. Bu devirde hiç zor değil; "kesinlikle nefret ediyorum" dediğiniz bir düşünce tarzı ile ilgili arama yapın, en sık ve şiddetli içerikler üreten bloglara, sitelere, haber ağlarına girin. Twitter'dan o görüşteki fikir önderlerini takip edin, bu konularla ilgili belgeseller, filmler izlemeye başlayın.

Bir süre sonra göreceksiniz ki, başta beyninizin "Kaç bunlardan, ya da saldır!" şeklinde şiddetli tepki verdiği şeylere karşı gittikçe yumuşayacaksınız. Hiçbir şey tam doğru olmadığı gibi, tam yanlış da değildir. Bu sebeple, kendi değer yargılarınızla örtüşen noktaları da o nefret ettiğiniz düşünce sistemlerinde görecek ve onlara içinizden belki kızarak da olsa hak vereceksiniz. Eğer kendinizi vererek iki-üç ay geçirirseniz bunları yaparak, eminim ki artık farklı biri haline geleceksinizdir. Alın işte, kendi beyninizi yıkadınız.

Ne kadar korkunç değil mi? Şimdiki sen, iki-üç ay sonra tamamen başka, hatta bugünkü halinin tam zıttı bir hale gelebiliyor, hem de bu kadar hassas, kritik bir konuda! Bu, mükemmel bir olay. Çünkü demektir ki, politika gibi önceden fazla değer yargısı taşıdınız ve güçlü kanılarınız olan konular yerine daha yumuşak konuları ele aldığımızda, işiniz çok daha kolay olacak. Demek istiyorum ki; fazla para kazanmak istiyorsan git ve yatırımcı olmakla, para kazanmakla ilgili tonlarca içerik tüket. Kızlarla aran daha iyi mi olsun istiyorsun; git ve bununla ilgili içerikleri beynine doldur. Bir süre sonra beynin, sanki senin gerçekliğin oymuş gibi algılayıp çalışmaya başlayacak. Elbette bunu yaparken hangi kaynakları seçtiğin inanılmaz derecede önemli; aptal, faydasız içerikle doldurmamak gerek kafayı.

Mesela ben, Wall Street (1987) filmini izlediğimde gördüğüm yaşam tarzı oldukça hoşuma gitmişti. Elbette dolandırıcılık, sahtekarlık kısımları tasvip ettiğim noktalar değildi, yine de film beni kendine çekmişti. Filmi izleyenler bilirler, izleyeceklere de spoiler dahi olmaz, ne de olsa Wall Street kafasını biliyorsunuz; sonraki birkaç hafta boyunca "Evet amına koyayım, para hayattaki en önemli tek şey. Greed is good ulan!" diye gezdim - bu dediğim 3-5 sene öncedir tabii. Ardından birkaç benzer filmle devam ettim. Hollywood, Wall Street kültürünü mükemmel şekilde satıyor. Çünkü yeni olgunlaşmaya başlayan bir erkeği cezbedecek her şey var içinde, satması oldukça kolay. Wolf of the Wall Street'i görmediniz mi? Kaçımız Jordan gibi yaşamak istemezdik? Margot Robbie yanımızda falan.. Kendince bir dünyan var, ve o dünyanın hükümdarısın. Bu sebeple kendimi fazla kaptırdım ve belgeseller, makaleler, kitaplar okumaya başladım. Elbette derinleştikçe insan işin hakiki yüzünü görüyor, işler farklı bir noktaya taşınıyor. Ancak özetle, kendimi bir süre bir Wall Street trader'ı olacak şekilde yetiştirdim, ve kullanabileceğim birçok bilgi, teknik şey vs öğrendim. Sonuçta yatırımcı olmadım, çünkü gerçek istediğim bu değildi, ama anlamanız gereken şey şu: Büyük adımlar atmamı etkileyecek kadar beni içine çekmişti bunların hepsi. Eğer yarın lobi faaliyetleriyle ilgili, politik dünyayla ilgili bir şeyler izlemeye başlasam ve kendimi yine kaptırsam (ki eskisi gibi kolay olmayacaktır), eminim ki lobici olma konusunda inanılmaz ilerleme kat ederim.

Özetle; ne olmak istediğine (meslekten bahsetmiyorum), ne yapmak istediğine, hayatına nasıl bir yön vermek istediğine bir bak ve bu doğrultuda istediğin şekilde beynini yıka.

Eğer 20 kilo fazlası olan bir herifsen git ve Arnold ile ilgili belgeseller izle, kitaplar oku, yazıları incele vs. Zamanla, yol seni kendine çekecektir. Sen de öyle olmak isteyeceksin elbette.

İşte burada, ne yapmak istediğin vs inanılmaz önem taşıyor. Eğer kendin, kendi beynini yıkamazsan, başkaları bunu senin için yapacaktır. Etrafına bir bak, insanlar, birçok konuda canlarını feda etmeye hazır. Peki bu değer yargılarını onlara kim yükledi? Eğitim, devlet, televizyonlar, şu, bu.. Zihnimiz iki kişilik bir araba gibi ve elbet birisi sürücü koltuğunda oturuyor olacaktır. Bu sen mi olacaksın, başkası mı? Ve unutma, insanlar, prensip olarak sadece kendi faydalarına çalışırlar..

Diyorum ki, kendi gerçekliğini yarat! Başka kimsenin sana filtre, bakış açısı, inanç ve düşünce dayatmasına izin verme!

Bu, "asla boyun eğme", "sürekli isyan" kafası değil asla. Kendi gerçekliğini yaratmayan kişi, kendi belirlediği hayatı yaşamıyor demektir. Bu bu kadar basit.

Evet, ilk yazı da burada bitiyor. Gelecek yazıları daha kısa ve net tutmaya çalışacağım. Her türlü öneri ve görüşünüzü, sorunuzu alabilirim.

İleride bu konu üzerine gitmeyi düşünüyorum, detaylı olarak nasıl kendi gerçekliğimizi yaratırız gibi konular tartışacağım. Çünkü inanılmaz derecede önemli olduğunu düşünüyorum, ve üzerine oldukça çalıştım, paylaşacak malzemem çok.

Şimdilik, bol şans.

-C